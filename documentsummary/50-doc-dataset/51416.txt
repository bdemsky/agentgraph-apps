De Hazen en de Kabouters


               Versjes van Henr. de Holl
            Teekeningen van Greet Feuerstein


        Uitgave van G. B. van Goor Zonen--Gouda.





            Al op de wijde heide,
            Woont de familie Haas;
            Daar komen haast geen menschen,
            Daar zijn de haasjes baas.

            Ze hupp'len, tripp'len, springen,
            In licht en zonneschijn,
            Op vlugge, teere pootjes,
            In pelsjes, zacht en fijn.

            Soms gaan de haasjes wand'len
            Naar 't bosch in 't licht der maan,
            Waar reuzen-dikke dennen
            En paddestoelen staan.

            Waar naast de groene varens,
            De blauwe boschbes groeit,
            En waar 't kaboutervolkje,
            Des avonds speelt en stoeit.

            Kabouters en Haasjes,
            Die hadden laatst een feest:
            Er was een troepje kind'ren
            Dien dag in 't bosch geweest.

            Die hadden van hun speelgoed
            Een eendje laten staan;
            Ze hadden het vergeten,
            Bij 't haastig huis-toe gaan.

            De oudste der kabouters,
            Gooid' eerst eens met z'n hoed
            Toen dorst hij nader sluipen
            En kreeg in eens weer moed.

            "Wees maar niet bang, hoor makkers,
            En kom gerust maar hier,
            Wij maken met dien snuiter,
            Vandaag nog veel plezier!"

            Hallo! toen werd het jolig,
            Daar in de dennenlaan;
            Net toen het zou beginnen,
            Sprongen de haasjes aan.

            Die klapten met hun ooren,
            Die wipten met hun staart,
            Die sprongen haasje-over
            In dolle, dolle vaart.

            Daar ging de optocht henen,
            De Haasjes aan den kant,
            Kabouters voor en achter,
            Naar het kabouterland.

            Ze trokken en ze zeulden,
            Ze werkten zich half krom;
            Het eendje gleed zoo statig
            Door 't zand alsof het zwom.

            Maar op het hoogst der vreugde,
            Daar blaft' op eens een hond.
            Verbeeld-je, dat een jager,
            Hen alle daar eens vond!

            Roef, roef, daar stoof de bende
            Als hazen door het zand,
            Kaboutertjes en haasjes,
            Elk naar het eigen land.

            Het eendje staat verlaten,
            Het wordt in 't bosch zoo stil!
            Het hoopt maar, dat zijn baasje
            Het gauw weer halen wil.






Deze serie omvat:

1. Van zeven kleine eendjes
2. De kikkers en de ganzen.
3. De hazen en de kabouters.
4. De biggetjes en de haan.