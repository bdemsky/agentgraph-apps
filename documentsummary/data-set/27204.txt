Produced by Yung Ting (Tina) Chang






滿江紅（寫懷）    岳飛

怒髮沖冠，凭欄處、瀟瀟雨歇。擡望眼、仰天長嘯，壯懷激烈。三十
功名塵與土，八千里路雲和月。莫等閒、白了少年頭，空悲切。靖康
恥，猶未雪；臣子恨，何時滅？駕長車踏破、賀蘭山缺。壯志饑餐胡
虜肉，笑談渴飲匈奴血。待從頭、收拾舊山河，朝天闕。

滿江紅（登黃鶴樓有感）    岳飛

遙望中原，荒煙外、許多城郭。想當年、花遮柳護，鳳樓龍閣。萬歲
山前珠翠繞，蓬壺殿裏笙歌作。到而今、鐵騎滿郊畿，風塵惡。兵安
在？膏鋒鍔。民安在？填溝壑。歎江山如故，千村寥落。何日請纓提
銳旅，一鞭直渡清河洛。卻歸來、再續漢陽遊，騎黃鶴。